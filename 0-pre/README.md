<div dir='rtl'>

# پیش گفتار

</div>

<p align="center">
![img-0-1](img-0-1.png)
</p>

<div dir='rtl'>
با اینکه ما در شرکت‌های نرم افزاری بسیار موفق، با مهندسین برجسته‌ای کار کرده‌ایم، بسیار اتفاق افتاده است که با کدی روبرو شده‌ایم که هنوز هم فضای زیادی برای بهبود دارد. در واقع، کدهایی را دیده‌ایم که برخی از آن‌ها واقعا زشت بوده‌اند و شما نیز احتمالا چنین کدهایی را دیده‌اید. اما وقتی کدی می‌بینیم که به زیبایی نوشته شده است، این می‌تواند الهام بخش[^1] و انگیزه‌ای برای نوشتن کدهای خوب باشد. یک کد خوب می‌تواند بسیار سریع به شما آموزش دهد که چه چیزی در حال انجام است، استفاده از آن جالب بوده و به شما انگیزه می‌دهد که کدهای خودتان را بهتر کنید. هدف این کتاب کمک کردن به شما برای بهتر کردن کدهایتان است. وقتی می‌گوییم «کد»، منظور خطوطی از کد است که شما در ویرایشگر خود شروع به نوشتن می‌کنید. ما درباره معماری پروژه شما یا انتخابِ الگوی طراحی شما صحبتی نمی‌کنیم. قطعا این موارد نیز مهم هستند ولی آنچه به تجربه برای ما ثابت شده است این است که زندگی روزمره یک شخص به عنوان برنامه‌نویس، بیشتر برای چیزهای پایه مانند نام‌گذاری متغیرها، نوشتن حلقه‌ها و حمله به مشکلات و شکستن آن‌ها در سطح تابع، صرف می‌شود که بخش عمده‌ای از آن خواندن و ویرایش کدی است که در حال حاضر وجود دارد. امیدواریم این کتاب را برای برنامه‌نویسی روزانه خود بسیار مفید یافته و خواندن آن را به دیگر برنامه‌نویسان نیز پیشنهاد دهید.

## این کتاب در مورد چیست؟

موضوع این کتاب در مورد شیوه نوشتن کدی است که حداکثر خوانایی را داشته باشد و ایده اصلی آن این است که کد باید به آسانی قابل درک باشد. خصوصا که باید هدف شما به حداقل رساندن مدت زمان لازم، برای درک کد نوشته شده باشد. در این کتاب این ایده را شرح داده و آن را با مثال‌های زیادی از زبان‌های مختلف از جمله، C++، Python، JavaScript و Java توضیح می‌دهیم. البته اگر با همه این زبان‌ها آشنا نیستید، می‌توانید به راحتی مثال‌ها را دنبال کنید چرا که در این کتاب از پرداختن به ویژگی‌های پیشرفته زبان‌های برنامه‌نویسی اجتناب کرده‌ایم،(در تجربه ما، مفاهیم خوانایی یک کد عمدتا مستقل از نوع زبان هستند). هر فصل از این کتاب به جنبه متفاوتی از کدنویسی و اینکه چطور یک کد را برای درک ساده‌تر، تغییر دهید، می‌پردازد. کتاب به چهار بخش تقسیم شده است:


## بخش بهبودهای سطحِ-ظاهری[^2] :

این بخش شامل نام گذاری، کامنت گذاری و زیباسازی[^3] یک کد است که این‌ها ترفندهای ساده‌ای هستند که در هر خط از کدپایه[^4] شما اعمال می‌شوند.

## ساده سازی حلقه‌ها و منطق کد:

این بخش شامل روش‌هایی برای پالایش حلقه‌ها، متغیرها و منطق در برنامه شما است، تا درک آن‌ها ساده‌تر شود.

## سازماندهی مجدد کد:

این بخش، روش‌های اعمال شده در سطح-بالاتر که برای سازماندهی بلوک‌های بزرگ کد و حمله[^5] به مسئله‌ها و شکستن آن‌ها در سطح تابع است را شامل می‌شود.

## موضوعات برگزیده:

این بخش شامل اجرای راهکارهای «درک راحت‌تر» در عملیات تست نویسی و ارائه یک مثال کدنویسی با ساختار داده بزرگ است، که بخش پایانی کتاب خواهد بود.

## شیوه خواندن این کتاب

این کتاب در نظر دارد که خواندن آن سرگرم کننده و گاه به گاه باشد. امیدواریم، خوانندگان این کتاب را در یک یا دو هفته مطالعه کنند. فصل‌ها به ترتیب دشورای نوشته شده‌اند: مباحث ساده در ابتدا آورده شده و مباحث پیشرفته‌تر در انتها قرار دارند. با این حال، هر فصل به صورت مستقل است و می‌تواند به صورت جداگانه مورد مطالعه قرار گیرد. همچنین در صورت تمایل می‌توانید فصلی را نادیده گرفته و به سراغ فصل دیگر بروید.

</div>

<div>
[^1] :inspiring

[^2] :Surface-level

[^3] :aesthetics

[^4] :codebase

[^5] :attack
</div>
